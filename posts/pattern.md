---
title: دربارهٔ الگو
subtitle: الگو حاصل پیوند زمینه (Context)، مسأله (Problem) و راه‌حل (Solution) است
order: 0
star:
---

- الگو حاصل پیوند زمینه (Context)، مسأله (Problem) و راه‌حل (Solution) است.
- الگو پاسخی یکسان به پرسش‌های تکراری است.
- الگو تکرار می‌شود چون نیروهای محیط تکرار شده‌اند.
- خروجی الگو تنوع دارد چون شرایط محیط در هر جا متفاوت است.
- برای کشف الگو دو راه اصلی وجود دارد: استنتاج و مشاهده.
- استنتاج برای مسائل ریاضی‌تر و مشاهده برای چالش‌های انسانی‌تر است.
- الگو برای جاری شدن نیازمند ترسیم و نامگذاری است.
- جاری شدن الگو باعث اصلاح آن می‌شود.

### الگو چیست

ساده‌ترین تعریف برای الگو، **شکل تکرارشونده** است. اشکال طبیعی مثل مارپیچ در گیاهان، گردبادها یا کهکشان‌ها و اشکال ساخت بشر مثل گل‌های فرش یا نقوش معماری از الگوهای معروف هستند.

پشت همهٔ الگوها، **نیروهایی** وجود دارد که خروجی‌ها را شبیه به هم می‌کند. شکل مارپیچ کهکشان‌ها به خاطر تفاوت نیروهای جاذبه و زمان‌های مختلف به وجود آمدن ستاره‌های پیشاکهکشان (Protogalaxy) است. یا مثلاً رشد مارپیچی به موجودات زنده کمک می‌کند تا با صرف کم‌ترین انرژی، بیشترین رشد ممکن را داشته باشند. هر جایی که نیروها یکسان باشند، اشکال به وجود آمده هم شبیه یکدیگر می‌شوند.

اما خروجی‌های الگو در عین تکرارشوندگی **همیشه با هم متفاوتند.** برگ‌های سرخس از الگوی فرکتالی پیروی می‌کنند؛ اما هیچ دو برگی کپی هم‌دیگر نیستند. هیچ دو درختی هم شبیه هم نیستند. هیچ دو انسانی هم کپی هم نیستند. با اینکه چهرهٔ همهٔ انسان‌ها در چشم و گوش و باقی اجزا مشترک است.

اگر دلیل تکرار، نیروهای ثابت باشد، دلیل تنوع **شرایط مختلف** است. هر الگو سه بخش اصلی دارد: 

1. نیروهای متعارض (Problem)
2. زمینه‌ای که نیروها در آن قرار دارند (Context)
3. پاسخی که تعارض نیروها را در زمینه حل می‌کند. (Solution)

اگر زمینه و نیروها در دو حالت مختلف یکسان باشند، **الگو پاسخی واحد به پرسش‌هایی تکراری خواهد بود.** در غیر این‌صورت نیاز به شخصی‌سازی دارند.

مثلاً الگوی **گذار ورودی** در معماری با این امر سروکار دارد که وقتی انسان در خیابان است، ذهنش حالتی عمومی دارد و نیاز دارد به فضایی وارد شود که بتواند پیش از ورود به خلوت یا حریمی خصوصی همچون خانه، از آن حالت ذهنی خارج شود. در خانه‌های قدیمی ایرانی، این گذار به شکل راهرویی تاریک است که فضای روشن و باز داخل خانه راه پیدا می‌کند. در خانه‌های لندنی، این گذار سکویی کوتاه به ارتفاع دو پله است. در خانه‌های امروزی، آسانسور این نقش را بازی می‌کند. آن‌چه میان هر سه مشترک است، ایجاد گذار ورودی با تغییر ارتفاع، جهت حرکت، نور، بو، رنگ یا منظر در فضاست. به طریق مشابه برای هر مسأله‌ای میلیون‌ها راه حل خاص وجود دارد؛ اما می‌توان **مشخصه‌ای یافت که در میان همهٔ آن راه‌حل‌ها مشترک باشد.** کاری که الگو می‌خواهد انجام دهد همین است. تنها نکتهٔ مهم این است که برای منطقی بودن طراحی، باید از **روح الگو** پیروی کرد، نه از لفظ به لفظ آن. با فراگیری الگو، همهٔ اقدامات سمت‌وسوی یکسانی می‌گیرند؛ هر چند که ظاهر هیچ شباهتی به هم نداشته باشند.

همهٔ این‌ها در صورتی است که تمامی نیروهای درونی و بیرونی آزاد شوند. در غیر این‌صورت، الگو الگوی خوبی نیست و حالتی میرا به خود می‌گیرد:

در شهرهایی که در آن‌ها کار و خانواده از نظر فیزیکی جدایند، تضادهای درونی گریزناپذیر انسان را به ستوه می‌آورد. مرد هم می‌خواهد از طریق کارش امرار معاش کند (نیروی اول) و هم می‌خواهد به خانواده‌اش نزدیک باشد (نیروی دوم). اما در شهری که کار و خانواده از نظر فیزیکی جدایند، مجبور است به جای این خواسته‌ها حال‌های نامطلوب و دوار انتخاب کند. درست در همان وقتی که خیلی خسته است، یعنی همان‌‌وقت که از سر کار برمی‌گردد، اعضای خانواده‌اش او را تحت شدیدترین فشارهای عاطفی قرار می‌دهند. زن و فرزندانش او را با مرخصی و تعطیلی می‌شناسند؛ نه با جوهر زندگی روزانه.

اما الگوی «مرد کارمند» با سازوکار اداری در تعارض است و خود آن هم با الگوهای دیگر متعارض است. لذا طراحی نهایی باید به گونه‌ای باشد که الگوهای مورد استفاده در تعارض با هم نباشند.

### شناسایی و بهبود الگوها


**یافتن الگو کوششی است برای تعیین کردن عامل ثابت**. شناسایی الگو دو راه اصلی دارد: استنتاج و مشاهده. برای مسائل ساده که پیچیدگی خاصی ندارند و به راحتی مدل می‌شوند، مدل استنتاج پاسخگوست. مثلاً اینکه ساختار حمل‌ونقل شهری -درست مثل دستگاه جریان خون- نیازمند الگوهای بزرگراه، شبدری، شریان اصلی و فرعی، چهارراه و کوچه است، استنتاج عقلی کفایت می‌کند.

اما هر چقدر پیچیدگی فضا افزایش پیدا کند، نیاز به مشاهده و دریافت احساس بیشتر می‌شود. چرا که هم زمینه و هم نیروها بیشتر و درهم‌تنیده‌تر می‌شوند. عملکرد عالی یا افتضاح سرنخ‌های کشف الگو هستند. بعد از مشاهدهٔ تعداد بالایی از نمونه‌های مثبت و منفی، باید به دنبال **مشخصهٔ واحدی** باشیم که همهٔ خوب‌ها واجد آنند و همهٔ بدها فاقد آن. مرحلهٔ بعدی، شناختن مسأله است. یعنی **چرا** این الگو به قدری مهم است که ممیز خوب و بد شده است. با این رفت و برگشت میان مسأله و مشاهده، به مرور زمان رسیدن به الگو ممکن می‌شود.

پس از کشف، نوبت به رسم و نامگذاری آن می‌رسد. الگویی که نه ترسیم شده باشد و نه اسمی داشته باشد، جاری و تکرار نمی‌شود. درست مثل کلمات واژه‌نامه که معنی و مثال دارند، الگو هم نیازمند اسم و رسم است. دقیقاً مشابه توضیحاتی که دربارهٔ «گذار ورودی» داده شده است.

بهبود الگوها نتیجهٔ جاری شدن آن‌هاست. در جریان جاری شدن، الگو در سه ردهٔ مختلف سنجیده می‌شود:

1. تک‌تک گزاره‌های توصیفی از فضا و نیروهای معارض درون آن سنجیده می‌شوند.
2. نسبت میان راه‌حل و دو عضو دیگر بررسی می‌شود.
3. عملکرد «کل» الگو بررسی می‌شود.

چرا که صرف اینکه گزاره‌های تشکیل‌دهندهٔ الگویی درست باشد، دلیلی بر صحت کلیت آن نیست.
