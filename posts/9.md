---
title: ۹. کار پراکنده**
subtitle: جدایی مصنوعی کار و خانه شکاف‌های غیرقابل تحملی در زندگی درونی افراد ایجاد می‌کند.
order: 9
star: "**"
---
![[9-0.png]]

… این الگو با کنار هم قرار دادن خانواده‌ها به تکامل تدریجی [[8|۸. موزاییک‌های خرده‌فرهنگ]] کمک می‌کند و بدین ترتیب ظهور خرده فرهنگ‌های بسیار متمایز را تشدید می‌کند که هر کدام دارای ویژگی‌های خاص خود هستند.


**جدایی مصنوعی کار و خانه شکاف‌های غیرقابل تحملی در زندگی درونی افراد ایجاد می‌کند.**

در دوران مدرن تقریباً همه شهرها مناطقی را برای «کار» و مناطق دیگر را برای «زندگی» ایجاد می‌کنند و در بیشتر موارد جداسازی توسط قانون اجرا می‌شود. دو دلیل برای جدایی ذکر شده است. اول، محل‌های کار به دلایل تجاری باید نزدیک یکدیگر باشند. دوم، محل‌های کار، آرامش و امنیت محله‌های مسکونی را از بین می‌برند.

![[9-1.png]]

اما این جدایی شکاف‌های عظیمی در زندگی عاطفی افراد ایجاد می‌کند. کودکان در مناطقی بزرگ می‌شوند که هیچ مردی وجود ندارد، مگر در تعطیلات آخر هفته. زنان در فضایی به دام افتاده‌اند که از آنها انتظار می‌رود خانه‌دار، زیبا و مطیع باشند. مردان مجبور به پذیرش انشقاقی می‌شوند که در آن بخش اعظم زندگی خود را «در محل کار و دور از خانواده» و سپس بخش دیگر زندگی خود را «در کنار خانواده، دور از کار» می‌گذرانند.

در کل، این جدایی این ایده را تقویت می‌کند که کار یک «زحمت» است، در حالی که فقط زندگی خانوادگی «زندگی» است - یک دیدگاه اسکیزوفرنیک که مشکلات بزرگی را برای همه اعضای یک خانواده ایجاد می‌کند.

برای غلبه بر این انشقاق و برقراری مجدد ارتباط بین عشق و کار، که مرکز یک جامعهٔ عاقل است، نیاز به توزیع مجدد همه اماکن کار در سراسر مناطقی که مردم در آن زندگی می‌کنند، وجود دارد، به گونه‌ای که کودکان در نزدیکی مردان و زنان باشند. زنان در طول روز می‌توانند خود را هم به‌عنوان مادران و همسرانی دوست‌داشتنی ببینند و همچنان قادر به انجام کارهای خلاقانه باشند، و مردان نیز می‌توانند زندگی‌شان را به‌عنوان کارگر و هم‌زمان به‌عنوان شوهر و پدری مهربان تجربه کنند.

الزامات توزیع کار که بتواند بر این مشکلات غلبه کند چیست؟
1. هر خانه در مسافت ۲۰-۳۰ دقیقه‌ای صدها محل کار وجود داشته باشد.
2. تعداد قابل توجهی از اماکن کار در چند قدمی کودکان و خانواده‌ها قرار بگیرند.
3. کارگران بتوانند برای ناهار به خانه بروند، کارهای خود را انجام دهند، نیمه وقت کار کنند و نیمی از روز را در خانه بگذرانند.
4. برخی از محل‌های کار به خانه‌ها منتقل شوند. فرصت‌های زیادی برای افراد وجود داشته باشد که از خانه خود کار کنند یا کار را به خانه ببرند.
5. محله‌ها از ترافیک و سروصدای تولید شده توسط محل‌های «مضر» کار محافظت شوند.

تنها الگوی کاری که این الزامات را رعایت می‌کند، الگوی «کار پراکنده» است: الگویی که در آن کار به شدت غیرمتمرکز است. برای محافظت از محله‌ها از سروصدا و ترافیکی که محل‌های کار اغلب ایجاد می‌کنند، برخی از مکان‌های کاری پر سر و صدا می‌توانند در مرزهای محله‌ها، جوامع و خرده فرهنگ‌ها قرار بگیرند. به [[13|۱۳. مرز خرده فرهنگ]] مراجعه کنید. دیگر مکان‌ها که پرسروصدا یا مضر نیستند، می‌توانند درست در خانه‌ها و محله‌ها ساخته شوند. در هر دو حالت، واقعیت حیاتی این است: *مسافت هر خانه تا تعداد قابل توجهی مکان کار در حد چند دقیقه است.* در این صورت هر خانواده این امکان را خواهد داشت که برای خود ترکیبی صمیمی از خانه و کار ایجاد کند: همه اعضای آن این امکان را دارند که محل کار خود را در نزدیکی یکدیگر و دوستان خود ترتیب دهند. مردم می توانند برای ناهار همدیگر را ملاقات کنند، بچه‌ها می‌توانند به خانه بیایند، کارگران می‌توانند به خانه سر بزنند. و تحت تأثیر چنین ارتباطاتی، خود محل‌های کار ناگزیر به مکان‌های زیباتری تبدیل می‌شوند، بیشتر شبیه خانه‌ها. در آن‌ها زندگی جریان دارد، نه اینکه مثل باقی اماکن کار هشت ساعت گروگان گرفته شود.

این الگو در جوامع سنتی پرتکرار است، در آن‌ها محل کار نسبتا کوچک است و خانوارها نسبتاً خودکفا هستند. اما آیا این الگو با شرایط امروزی (تکنولوژی بالا و تمرکز کارگران در کارخانه‌ها) سازگار است؟ امروزه نیاز به نزدیکی اماکن کار به هم چقدر شدید است؟

ریشهٔ متمرکز شدن کارخانه‌ها و افزایش تدریجی مساحت‌شان یک بحث اقتصادی است. بارها و بارها ثابت شده که مقیاس بالای تولید باعث صرفه‌جویی در هزینه و منابع است.

با این حال، برای تولید انبوه ساختن شرکت‌های بزرگ و متمرکز لازم نیست. مثال‌های بسیار خوبی وجود دارد که نشان می‌دهد در جایی که کار به طور قابل ملاحظه‌ای پراکنده شود، مردم همچنان می‌توانند کالاها و خدماتی با پیچیدگی بسیار زیاد تولید کنند. یکی از بهترین نمونه‌های تاریخی «فدراسیون ساعت‌سازان جورا» ([Jura Federation](https://en.wikipedia.org/wiki/Jura_Federation)) است که در روستاهای کوهستانی سوئیس در اوایل دهه ۱۸۷۰ تشکیل شد. این کارگران در کارگاه‌های خانگی خود ساعت تولید می‌کردند. هر کدام استقلال خودشان را داشتند و در عین حال کارهای خود را با دیگر صنعت‌گران روستاهای اطراف هماهنگ می‌کردند. (برای گزارشی از این فدراسیون، به عنوان مثال به «جورج وودکاک،[ آنارشیسم: تاریخچه ایده‌ها و جنبش‌های آزادی‌خواه](https://en.wikipedia.org/wiki/Anarchism_(Woodcock_book))، کلیولند: کتاب های مریدین، 1962، صفحات 168-69» مراجعه کنید.)

در زمان خود ما، [ریموند ورنون](https://en.wikipedia.org/wiki/Raymond_Vernon) نشان داده است که مکان‌های کاری کوچک و پراکنده در اقتصاد کلان شهر نیویورک، به تقاضاها و عرضه‌های متغیر سریع‌تر پاسخ می‌دهند و میزان خلاقیت در مجتمع‌های تجاری کوچک بسیار بیشتر از غول‌‌های صنعتی دست‌وپاگیر و متمرکز است. (رجوع کنید به ریموند ورنون، [متروپلیس](https://www.hup.harvard.edu/catalog.php?isbn=9780674366213) 1985، فصل 7: اقتصاد خارجی.)

برای درک این حقایق، لازم است بدانیم که خود شهر یک فضای گسترده و متمرکز برای کار است. تمام مزایای این تمرکز به طور بالقوه برای هر کارگری از کارگران شهر در دسترس است. در واقع، منطقه شهری به عنوان یک کل عمل می‌کند که با آوردن هزاران کارگر در کنار یکدیگر، مقیاس تولید را افزایش دهد و صرفه‌جویی کند. اگر این نوع «تمرکز» به درستی توسعه یابد، می‌تواند بی‌نهایت ترکیب را بین گروه‌های کوچک و پراکنده کارگران ایجاد کندو  انعطاف‌پذیری زیادی را به روش‌های تولید بدهد. «فکر می‌کنم وقتی بفهمیم صنعت مدرن لزوماً تمرکز مالی و فیزیکی را به همراه ندارد، رشد مراکز کوچک‌تر و توزیع گسترده‌تر مزایای واقعی فناوری اتفاق خواهد افتاد» (لوئیس مام فورد، استیک و استونز، نیویورک، 1924، ص 216).


به یاد داشته باشید که حتی پروژه‌های پیچیده و به ظاهر متمرکز مانند ساخت یک پل یا موشکی به مقصد ماه را می‌توان به این روش سازماندهی کرد. رویه‌های پیمانکاری و پیمانکاری فرعی، تولید کالاها و خدمات صنعتی پیچیده را با ترکیب تلاش‌های صدها شرکت کوچک ممکن می‌سازد. پروژه آپولو بیش از ۳۰٫۰۰۰ شرکت مستقل را برای تولید سفینه های فضایی پیچیده به ماه گرد هم آورد.

علاوه بر این، شواهدی وجود دارد که نشان می دهد آژانس‌هایی که چنین قراردادهای متعددی را تنظیم می کنند، به دنبال شرکت های کوچک و نیمه‌مستقل هستند. آنها به طور غریزی می دانند که هر چه گروه کوچک‌تر و خودگردان‌تر باشد، محصول و خدماتش بهتر است (فروشندگان کوچک و خریداران بزرگ در صنعت آمریکا، مرکز تحقیقات بازرگانی، کالج مدیریت بازرگانی، دانشگاه سیراکوز، نیویورک، 1961).

اجازه دهید تأکید کنیم: ما پیشنهاد نمی‌کنیم که تمرکززدایی از کار بر یک فناوری پیچیده اولویت داشته باشد. ما معتقدیم که این دو با هم سازگار هستند: می‌توان نیازهای انسانی را برای کارهای جالب و خلاقانه با فناوری پیشرفتهٔ دوران مدرن ترکیب کرد. ساخت دستگاه‌های تلویزیون، ماشین های زیراکس و ماشین‌های تحریر IBM، اتومبیل، دستگاه‌های استریو و ماشین لباسشویی در شرایط کاری انسانی امکان پذیر است. ما به ویژه از نویسندگان زیراکس و IBM نام می بریم زیرا آنها نقشی حیاتی برای ما (نویسندگان این کتاب) داشته اند. ما نمی‌توانستیم این کتاب را با هم، به روشی که انجام داده‌ایم، بدون این ماشین‌ها بنویسیم: و آن‌ها را بخشی حیاتی از جامعه غیرمتمرکز جدیدی می‌دانیم که به دنبال آن هستیم.

![[9-2.png]]

پس:

**از قوانین منطقه‌بندی، برنامه‌ریزی محله‌ای، مشوق‌های مالیاتی و هر وسیله دیگری که برای پراکندگی محل کار در سطح شهر وجود دارد استفاده کنید. تمرکز زیاد اماکن کار را بدون زندگی خانوادگی در اطراف آنها ممنوع کنید. تمرکز زیاد زندگی خانوادگی را بدون اماکن کار در اطراف آنها ممنوع کنید.**

![[9-3.png]]

---

کار پراکنده اشکال بسیار متنوعی دارد. این الگو می تواند در کمربندهای صنعتی رخ دهد، جایی که برای یک صنعت ضروری است که یک هکتار یا بیشتر را بین خرده فرهنگ ها اشغال کند ([[13|۱۳. مرز خرده فرهنگ]]، [[42|۴۲. روبان صنعتی]]). این الگو هم‌چنین می‌تواند در جمع کارگران -که بین محله ها پراکنده شده است- اتفاق بیفتد ([[15|۱۵. مرز محله]]، [[41|۴۱. جمع کارگران]]). و می تواند در کارگاه‌های فردی، درست داخل خانه‌ها [[157|۱۵۷. کارگاه خانگی]] رخ دهد. اندازه هر محل کار تنها محدود به ماهیت گروه‌های انسانی و فرآیند خودگردانی است. این موضوع در [[80|۸۰. کارگاه‌ها و دفاتر خودگردان]] به تفصیل مورد بحث قرار گرفته است.