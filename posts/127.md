---
title: ۱۲۷. سلسله مراتب صمیمیت**
subtitle: تا زمانی که چینش بخش‌های یک ساختمان بر اساس درجه خصوصی بودن و محرمیت‌شان نباشد، بازدیدهایی که توسط غریبه‌ها، دوستان، مهمانان، مشتریان و خانواده انجام می‌شود، همیشه کمی ناخوشایند خواهد بود.
order: 127
star: "**"
---
… اگر تقریباً می‌دانید [[109|۱۰۹. بال‌های روشنایی]] ساختمان را در کجا قرار می‌دهید، [[96|۹۶. تعداد طبقات]] ساختمان را مشخص کرده‌اید و دربارهٔ محل [[110|۱۱۰. ورودی اصلی]] تصمیم گرفته‌اید، وقتش رسیده که چینش کلی بخش‌های هر طبقه را بررسی کنیم. مهم‌ترین ارتباط در هر ساختمان، ارتباط میان بخش‌های عمومی و خصوصی آن است.

---

**تا زمانی که چینش بخش‌های یک ساختمان بر اساس درجه خصوصی بودن و صمیمیت نباشد، بازدیدهایی که توسط غریبه‌ها، دوستان، مهمانان، مشتریان و خانواده انجام می‌شود، همیشه ناخوشایند خواهد بود.**

در هر ساختمان، خانه، اداره، ساختمان عمومی یا کلبه، افراد نیاز به وجود سلسله مراتبی از صمیمیت دارند. اتاق خواب یا [خلوت‌گاه زنانه](https://en.wikipedia.org/wiki/Boudoir) صمیمی‌ترین و خصوصی‌ترین بخش‌های خانه‌اند. به نسبت اتاق نشیمن یا اتاق مطالعه صمیمیت کم‌تری دارد. کمی عمومی‌تر می‌شود سالن عمومی یا آشپزخانه‌ها که صمیمیت و نزدیکی کم‌تری دارند. عمومی‌ترین اماکن خانه هم ایوان جلویی یا اتاق ورودی آن است. وقتی از این نوع سلسله‌مراتب‌ها وجود داشته باشد، افراد می‌توانند با انتخاب با دقتِ مکان از بین سلسله‌مراتب، به تعامل‌شان معنایی متفاوتی بدهند. در ساختمانی که اتاق‌های آن چنان در هم تنیده شده است که شیب صمیمیت مشخصی وجود ندارد، نمی‌توان با این دقت مکان را برای هر برخورد خاصی انتخاب کرد. و بنابراین نمی توان با انتخاب فضاهای مختلف معانی مختلف به هر تعامل داد. این یکسانی فضا، که در آن هر اتاق درجهٔ مشابهی از صمیمیت دارد، تمام ظرافت‌های ممکن کنش متقابل اجتماعی را در ساختمان از بین می‌برد.

ما این واقعیت کلی را با ذکر مثالی از پرو - موردی که به تفصیل مطالعه کرده ایم، نشان می‌دهیم. در پرو، دوستی بسیار جدی گرفته می شود و در سطوح مختلفی وجود دارد. همسایه‌ها و آشناهای محله احتمالاً هیچ‌گاه وارد محیط خانه نمی‌شوند. دوستان رسمی، مانند کشیش، دوست‌پسرِ دختر، و دوستانی از محل کار ممکن است دعوت شوند، اما تمایل دارند که به قسمتی از خانه مبله و مرتب شده محدود شوند. (به این بخش از خانه *[سالا یا Sala](https://www.merriam-webster.com/dictionary/sala)* می‌گویند که معادل «پذیرایی» خودمان است.)

این اتاق از شلوغی و غیررسمی بودن باقی خانه در امان است. فامیل‌ها و دوستان صمیمی ممکن است در *اتاق خانوادگی (comedor-estar، معادل اتاق نشیمن)* احساس راحتی بیشتری بکنند. این اتاق همان‌جایی است که اعضای خانواده بیشتر وقت خود را در آنجا می‌گذرانند. تعداد کمی از بستگان و دوستان -به ویژه زنان- اجازه ورود به آشپزخانه، سایر فضاهای کاری و شاید اتاق خواب خانه را خواهند داشت. به این ترتیب خانواده هم حریم خصوصی و هم غرور خود را حفظ می کند.

پدیده سلسله‌مراتب صمیمیت به طور خاص در زمان *جشن‌های خانوادگی (Fiesta)* مشهود است. با وجود اینکه خانه پر از جمعیت است، برخی از مردم هرگز فراتر از سالا نمی‌روند. برخی حتی از آستانه در ورودی جلوتر نمی‌روند. برخی دیگر از بخش‌های عمومی می‌گذرند و به آشپزخانه می‌روند؛ جایی که پخت و پز در آن انجام می‌شود؛ و در طول شب در آنجا می‌مانند. هر فرد حس بسیار دقیقی از میزان صمیمیت خود با خانواده دارد و دقیقاً می‌داند که با حد صمیمیت خود تا چه اندازه باید وارد خانه شود.


حتی افراد بسیار فقیر سعی می‌کنند در خانهٔ خود سالا داشته باشند. در *محله‌های فقیرنشین (Barriadas)* نمونه‌های فراوانی از این پدیده را مشاهده کردیم. با این وجود، خانه‌ها و آپارتمان‌های مدرن در پرو به خاطر صرفه‌جویی در فضا سالا و اتاق خانوادگی را با هم ترکیب می‌کنند. تقریباً همه کسانی که با آنها صحبت کردیم از این ترکیب گلایه داشتند. شواهد به ما نشان داد که خانه پرویی تحت هیچ شرایطی نباید اصل سلسله‌مراتب صمیمیت را نقض کند.


وجود سلسله‌مراتب صمیمیت به طرزی غیرعادی در خانه‌های پرو حیاتی است. اما به‌نظر می‌رسد این الگو تقریباً در همه فرهنگ‌ها وجود دارد. ما این الگو را در فرهنگ‌های بسیار متفاوتی مشاهده کرده‌ایم (طرح یک مجتمع آفریقایی، یک خانه سنتی ژاپنی، و اولین خانه‌های آمریکایی را با هم مقایسه کنید) و این الگو را برای هر نوع ساختمانی کاربردی یافتیم. (یک خانه، یک مغازه کوچک، یک ساختمان اداری بزرگ و حتی یک کلیسا) سلسله‌مراتب صمیمیت یک کهن‌الگوی نظم‌دهی برای همه ساختمان‌های انسان است. همه ساختمان‌ها و تمام بخش‌هایی از ساختمان‌هایی که گروه‌های انسانی مشخصی را در خود جای داده‌اند، نیاز به یک شیب مشخص از «جلو» به «عقب» دارند، از رسمی‌ترین فضاها در جلو تا صمیمی‌ترین فضاها در عقب.

- در یک اداره، سلسله‌مراتب می‌تواند به این شکل باشد: لابی ورودی، قسمت‌های پذیرش و قهوه، دفاتر و فضاهای کاری، لژ خصوصی کارکنان.

![[127-1.png]]

- در یک مغازه کوچک: ورودی مغازه، فضای حرکت مشتری، منطقه دیدن اجناس، پیشخوان فروش، پشت پیشخوان، مکان خصوصی کارگران.
- در یک خانه: دروازه، ایوان بیرونی، ورودی، [سکوی نشیمن](https://www.treesdalelandscape.com/what-is-a-sitting-wall/)، فضای عمومی و آشپزخانه، باغ اختصاصی، [کاوی‌های تخت](https://www.apartmenttherapy.com/small-bedroom-solutions-cozy-bed-nooks-241801).

![[127-2.png]]

- و در یک خانه رسمی تر، سلسله‌مراتب ممکن است با چیزی مانند سالای پرویی و اتاق نشیمنی برای مهمانان آغاز شود.

![[127-3.png]]

پس:

**فضاهای یک ساختمان را طوری بچینید که سلسله‌مراتبی از ورودی و عمومی‌ترین قسمت‌های ساختمان شروع شود، سپس به قسمت های کمی خصوصی‌تر و در نهایت به خصوصی‌ترین حوزه‌ها منتهی شود.**

![[127-4.png]]

---

در عین حال که بخش‌های عمومی در جلوی ساختمان هستند، مطمئن شوید که قلب و روح فعالیت‌های بنا هم هستند. و همه مسیرها بین اتاق‌های خصوصی با فضاهای عمومی مماس هستند ([[129|۱۲۹. گذاشتن فضای مشترک در قلب]]) در خانه‌های شخصی، [[130|۱۳۰. اتاق ورودی]] را رسمی‌ترین و عمومی‌ترین مکان قرار دهید. خصوصی‌ترین فضاها را طوری ترتیب دهید که هر فرد اتاقی برای خود داشته باشد، جایی که می‌تواند در آنجا خلوت کند و تنها باشد. ([[141|۱۴۱. اتاق شخصی]]) حمام و توالت‌ها را در نیمه‌راه بین قسمت‌های عمومی و خصوصی قرار دهید تا افراد بتوانند به راحتی از هر دو به آن ها برسند. ([[144|۱۴۴. حمام]]) جا برای نشستن در تمام درجات مختلف صمیمیت قرار دهید و شکل‌شان را بر اساس موقعیت‌شان در شیب صمیمیت تعیین کنید. ([[142|۱۴۲. توالی فضاهای نشستن]]) در ادارات [[149|۱۴۹. خوشامدگویی پذیرش]] را در ابتدای شیب و [[152|۱۵۲. دفتر نیمه‌خصوصی]] را در انتها قرار دهید.








