---
title: سیستم‌های مولد
subtitle: سیستم‌هایی که سیستم می‌سازند
order: 0.4
star:
---

## دیزاین‌شناسی | ۴ | سیستم‌های مولد | Generating Systems

Almost every ‘system as a whole’ is generated by a generating system. If we wish to make things which function as ‘wholes’ we shall have to invent generating systems to create them. - Alexander, C. (n.d.). _System Generating Systems_.

مستقل از اینکه دیزاین [[۳. دیزاین ماژولار، دیزاین کل‌نگر|ماژولار یا کل‌نگر]] باشد، خروجی دیزاین همواره حاصل ترکیب و برقراری ارتباط میان چند عنصر است. صندلی از ترکیب پایه و تکیه‌گاه تشکیل شده است. پوستر ترکیب رنگ، فونت، عکس و بافت (Texture) است. برنامهٔ کامپیوتری با همکاری بین متغیرها، توابع، حلقات و شروط کار می‌کند. سازمان از جمع آدم‌ها و معاونت‌های مختلف کنار هم شکل می‌گیرد، املت ترکیبی از رب، تخم‌مرغ، ادویه، روغن و حرارت است و الی آخر.

در همهٔ این‌ها، چگونگی ترکیب اجزاء بر نتیجهٔ دیزاین مؤثر است. اگر هنگام ترکیب انسجامی بین اجزای سیستم برقرار نشود، احتمال از هم پاشیدن آن بالا می‌رود. نوشتن با قلم تیره روی پس‌زمینهٔ تیره خواندن متن را دشوار و چشم را اذیت می‌کند. جدایی بخش‌های برنامه‌ریزی و عملیاتی در سازمان باعث دوگانگی و عملی نشدن برنامه‌های سازمان می‌شود. ربی که قبل از روغن ریخته شود می‌سوزد. چفت نشدن قطعات خودرو باعث صدادادن و خرابی آن‌ها در سرعت‌های بالا می‌شود 

خروجی منسجم فقط و فقط با کمک «سیستم مولد» ساخته می‌شود. [سیستم مولد یا Generating System](https://patterns.architexturez.net/doc/az-cf-173046) دستورالعمل دیزاین است و با معرفی (۱) عناصر و (۲) شیوهٔ ترکیب آن‌ها، به دیزاینر در برقراری انسجام در طراحی خود کمک می‌کند. یک نمونهٔ ساده از سیستم‌های مولد، [دستور آشپزی](https://cooklang.org/blog/full-recipe-graph.png) است. هر دستور آشپزی دو بخش اصلی دارد: (۱) مواد مورد نیاز و (۲) شیوهٔ پختی که نسبت همهٔ مواد را با یکدیگر مشخص می‌کند. 
 
یک نمونهٔ دیگر از سیستم‌های مولد، [راهنمای برند (Brand Guidelines)](https://brandingstyleguides.com/) است. راهنمای برند هر شرکت و سازمان شامل لوگو، فونت‌های اصلی، الگوها و اندازه‌هایی است که در تمامی تولیدات خودش را نشان می‌دهد. مثلاً داخل [راهنمای برند ناسا](https://www.nasa.gov/nasa-brand-center/brand-guidelines/) از کلیاتی مثل چگونگی استفاده از لوگو تا جزئیاتی مثل چگونگی طراحی درِ خودرو با برند ناسا صحبت شده است. هر طراح با در دست داشتن این سیستم مولد و زبان مشترک، با دیزاین خود به انسجام هر چه بیشتر برند ناسا کمک می‌کند. 

![[design-4-1.png]]


![[design-4-2.png]]


زبان جبر ریاضیاتی هم یک سیستم مولد است. اجزای اصلی آن متغیرها (مثل x یا y)، عملگرها (مثل + یا /) و مقادیر ثابت (مثل ۳ یا ۱۷) هستند. ترکیب این اجزا قواعد خاص خودش را دارد: «کنار هم گذاشتن متغیرها یا مقادیر ثابت در زبان جبر بی‌معنی است. حتماً باید بین متغیرها و مقادیر ثابت یک عملگر قرار بگیرد» یا «یک عملگر تنها زمانی بلافاصله بعد از عملگر دیگر می‌آید که عملگر اول پرانتز باشد» یا «در صورتی که بین دو متغیر یا بین یک متغیر و یک مقدار ثابت عملگری قرار نگرفته باشد، فرض می‌کنیم میان‌شان عملگر × قرار دارد» و...

یک مثال نسبتاً پیچیده‌تر از سیستم مولد خودِ زبان است. زبان پیچیده است چون لایه‌های مختلفی دارد و هر لایه قواعد مخصوص خودش را دارد. زبان در یک لایه شامل هجاها و قواعد ترکیب میان هجاهای صامت و مصوت است (CV, CVC, CVCC). قواعد ترکیب هجاها (Phonology) طوری شکل گرفته که تلفظ کلمات برای حنجره و دهان انسان سادهٔ ساده باشد. در لایهٔ بعدی، قواعد صرف (Morphology) برای ساخت کلمات از ترکیب تکواژها قرار می‌گیرند. لایهٔ بعدی، شامل قواعد نحوی (Syntax) برای ترکیب کلمات و ساخت جملات است. در لایه‌های آخر هم بحث‌های معنایی (Semantics) و کنار هم قرار گرفتن جمله‌ها مطرح می‌شود.

![[design-4-3.png]]


زبان زیباست چون محدود است. اگر قاعده‌ای در کار نباشد، ترکیب اصوات مختلف بی‌نهایت هجا می‌سازد. ترکیب هجاها بی‌نهایت تک‌واژ می‌سازد. ترکیب تک‌واژها بی‌نهایت کلمه می‌سازد. ترکیب کلمه‌ها هم بی‌نهایت جمله می‌سازد. حاصل این بی‌نهایت‌طلبی در نهایت کاری می‌کند که گفتار همه مثل افراد روان‌پریش پراکنده و نامعلوم بشود؛ درست مثل شهری که در آن پلیس یا چراغ راهنمایی و رانندگی نباشد. **زبان، به شکلی کاملاً پارادوکسیکال، انسان را محدود می‌کند تا خلاقیتش را آزاد کند.** شعر امثال حافظ و سعدی که اوج زیبایی هنری، دلنشینی و ماندگاری هست، حاصل اعمال همین محدودیت‌ها (+محدودیت‌های وزن عروضی) بر اصوات و هجاها و کلمات است.

سیستم مولد دو آوردهٔ اصلی برای دیزاینر دارد: اول این‌که سیستم مولد مثل زبان می‌ماند. دروازهٔ فکر و خلاقیت انسان را باز می‌کند. کسی که قواعد ترکیب رنگ را بداند، هم به بهترین شکل آن‌ها را ترکیب می‌کند و هم توانایی قالب‌شکنی معنادار دارد. فایدهٔ دوم سیستم مولد جلوگیری از هذیان‌گویی و پرت‌وپلا گفتن می‌کنند؛ چرا که در هر دیزاینی تعداد ترکیبات بی‌معنا به مراتب بیشتر از تعداد ترکیبات معنادار است. درست مثل زبان. انسانِ بی‌زبان ناچار است همهٔ ذهنش را زیرورو کند تا در میان همهٔ این ترکیبات بی‌معنا، فقط یک ترکیب معنادار بیابد و تازه آن‌گاه باز هم نمی‌تواند اثری زیبا و کاربردی خلق کند.

Here’s the simple truth: you can’t innovate on products without first innovating the way you build them.
Alex Schleifer, Airbnb


